+++
title = "Open Letter"
date = "2020-04-25"
menu = "main"
+++

# Open brief - Transparantie in onderzoek met beleidsimplicaties

In de persconferentie van dinsdag 21 april jongstleden benadrukte minister president Mark Rutte hoe belangrijk het is dat "we op dat kompas van wetenschappelijke kennis en betrouwbare feiten blijven varen". Als wetenschappers zijn wij het roerend eens met deze uitspraak. Dat het kabinet zich laat leiden door experts die zich met vereende krachten inzetten voor het gemeenschappelijk goed staat buiten kijf. Maar als we één ding hebben geleerd van de replicatiecrisis die de afgelopen jaren heeft huisgehouden in verschillende vakgebieden, waaronder de sociale wetenschappen en geneeskunde, dan is het dat expertise en hard werk alleen niet altijd toereikend zijn om tot betrouwbare inzichten te komen. Hiervoor is ook transparantie nodig. De afgelopen dagen stonden er duidelijke signalen in de kranten dat het onze overheid en haar onderzoeksinstituten aan capaciteit ontbreekt om de onderzoeken en rekenmodellen waar beleid op gebaseerd wordt transparant te maken. Dit is een gemiste kans, zeker omdat het kabinet op overige fronten met aantoonbaar succes de transparantie omarmd heeft. Met deze brief roepen wij het kabinet en haar onderzoeksinstituten op om, waar mogelijk, code en data beschikbaar te maken om, met de steun van de Nederlandse onderzoeksgemeenschap, sneller tot betrouwbare inzichten omtrent het coronavirus te komen.

Transparante onderzoekspraktijken, ook wel bekend als Open Science, zijn de meest effectieve manier om fouten vroegtijdig te bemerken en herstellen, en om de ontwikkeling van betrouwbare kennis te bespoedigen. Verscheidene wetenschappelijke publicaties hebben de afgelopen jaren betoogd dat Open Science een essentieel onderdeel is van een effectieve reactie op een pandemie. Ook de Nederlandse overheid onderschrijft het belang van Open Science, zowel in de algemene zin, als specifiek met betrekking tot het coronavirus. Dat blijkt uit het verslag van de ministeriële videoconferentie over onderzoek en innovatie en het Coronavirus van 7 april. 
De Nederlandse onderzoekswereld heeft dit open gedachtengoed omarmd, en in het kader van de coronacrisis grote internationale samenwerkingen gevormd die zich vrijwillig inzetten om het virus te bestrijden met biologische, geneeskundige, en sociaal-wetenschappelijke inzichten (bijvoorbeeld Science versus Corona, PsyCorona, CoronaWatchNL, COVID-19 Host Genetics Initiative, GLOPID-R, ISARIC en de R&D Blueprint van de wereld gezondheids organisatie). Ook private partijen zoals Google, Facebook, GitHub, en wetenschappelijke uitgeverijen hebben open informatie en middelen beschikbaar gemaakt om dit onderzoek te faciliteren. Een toonbeeld van Open Science en publiek-private samenwerking.

De recente Appathon is een mooi voorbeeld van de meerwaarde van transparantie: Dankzij de open werkwijze werden alle apps in een mum van tijd afgekeurd vanwege tekortkomingen op privacy-gebied. Nu weten we dat we terug moeten naar de ontwerptafel. Het laat zich raden wat de gevolgen hadden kunnen zijn van het uitrollen van een app met onopgemerkte beperkingen. Hetzelfde principe geldt voor onderzoek met beleidsimplicaties: Je moet razendsnel weten of het klopt.

Toch staat de transparantie op dit moment onder druk, deels omdat het ontbreekt aan menskracht om data en code beschikbaar te stellen. Professor Wallinga, rekenmeester van het RIVM, is een voorstander van Open Science, maar ontbeert naar eigen zeggen de capaciteit om het ideaal te realiseren: “in deze crisis kiezen we ervoor om al onze capaciteit in te zetten om te modelleren, niet om het model op te schrijven. De grootste prioriteit is nu: zorgen dat onze modellen kloppen. Later wordt het allemaal openbaar gemaakt.” Het ministerie van Volksgezondheid gebruikt een vergelijkbaar argument om alle Wet Openbaarheid Bestuur (WOB)-verzoeken inzake het coronavirus tot 1 juni op te schorten, omdat dit voor een “onredelijke extra belasting” van ambtenaren zorgt. 

Het water staat dus duidelijk bij menig overheidsinstituut aan de lippen. Is dit het juiste moment om meer openheid te verlangen? Wat ons betreft is het antwoord: Nu meer dan ooit. Het is van essentieel belang voor de volksgezondheid én economie dat ons beleid op betrouwbare inzichten gebaseerd wordt. Controleerbaarheid is altijd een essentieel onderdeel van wetenschap geweest, en de principes van Open Science maken het mogelijk om die controle uit te besteden. Openheid kan dus tegelijkertijd de werkdruk verlichten van overvraagde overheidsinstanties, én de betrouwbaarheid van gevonden inzichten vergroten. In het Verenigd Koninkrijk wordt epidemioloog Neil Ferguson bijgestaan door Microsoft om de broncode van zijn epidemiologische model open beschikbaar te maken. In Nederland is ook aanzienlijke expertise aanwezig op het gebied van Open Science, FAIR data en software, en epidemiologie. Veel wetenschappers met relevante expertise hebben vrijwillig onderzoekstijd gedoneerd via ad-hoc onderzoeksconsortia, en NWO en universiteiten hebben geld beschikbaar gemaakt. Iedereen staat klaar om bij te dragen, niet voor de publicaties of roem, maar voor het welzijn van ons allemaal.

De Nederlandse overheid wordt wereldwijd gezien als voorvechter van de principes van Open Science. Ons land zette Open Science al in 2016 op de Europese agenda met de “Amsterdam Call for Action on Open Science”, en in het huidige regeerakkoord staat dat Open Science en Open Access de norm worden in wetenschappelijk onderzoek. Wij, betrokken wetenschappers, die open en transparante wetenschap hoog in het vaandel hebben staan, verzoeken de overheid en haar onderzoeksinstituten daarom met klem om deze principes zelf ook na te leven nu het erop aankomt, in het kader van corona-onderzoek. Wij staan hiervoor tot uw beschikking – want vele handen maken licht werk.

[Klik hier om de brief ook te ondertekenen](https://docs.google.com/forms/d/1S8-ZyI-WNleShayGBen7zHM2L1zoCwzaBNO_KLtNPjU)

Getekend,

dr. C. J. van Lissa  
O.R. van den Akker, MSc  
Prof. dr. C. J. Albers  
Prof. dr. Marcel A.L.M. van Assen  
B. Gützkow, MSc  
dr. A.Y. Baidjoe  
dr. A.A. Balkema  
T.F. Blanken  
Dr M.A.S. Boksem  
dr. Peter Boncz  
Prof. dr. D. Borsboom  
dr. S.E. Bosch  
dr. Frank G. Bosman  
dr. Cameron Brick  
dr. Vittorio Busato  
A. Olsson Collentine, MSc  
E.A.V. Crompvoets, MSc  
Fabian Dablander  
dr. J. Dalege  
Dr Maarten Derksen  
dr. H. van Dijk  
dr. T.J. Dijkema  
Johnny van Doorn  
dr. A. Eerland  
Timo J. B. van Eldijk, MSc  
dr. S. Epskamp  
Prof. dr. Rampal Etienne  
dr. ir. Sanli Faez  
dr. R.R.R. Fijten  
Anne Folkeringa  
dr. S.L. Frank  
Willem Frankenhuis  
Prof. dr. Stan Gielen  
Y.G. Grange, MSc  
prof. dr. P. Groeneboom  
dr. J. M. Haaf  
Prof. dr. Peter van der Heijden  
dr. V.E. Heininga  
Prof. dr. S. H. Heisterkamp  
dr A. D. Hofman  
S. Hoogeveen  
D.C. Huijser  
dr. Hans Rocha IJzerman  
dr. C.J. Jagtenberg  
Ben J.P. Janssen  
dr. B.F. Jeronimus  
Thomas Juerges, MSc  
M.K.A. de Klerk, MA  
S. Klinkenberg  
I.R. Kolvoort  
mr. L.J.H. Kortz, MA  
Joost Kruis  
dr. T. Kuhn  
G. I. Kurapov  
dr. S.W. van der Laan  
Dr Daniel Lakens  
dr. A.L. Lamprecht  
dr. K.M. Lang  
Dhr. T.M. List  
P. Lodder MSc  
G. Lunansky  
Prof dr. Han L. J. van der Maas  
E. Maassen  
dr. M. Masselink  
Nico Nagelkerke  
dr. M.B. Nuijten  
dr. G.-J. Y. Peters  
dr. S. Peters  
G.Gopalakrishna PhD  
dr. F.P. Pijpers  
E. Plomp  
A. M. Reitsema, MSc  
dr. I. Saccardi  
dr. A. O. Savi  
dr. A. Schettino  
dr.ir. Robert Schuwer  
dr. Z. Sjoerds  
Wouter Sluis  
A. H. Stoevenbelt, MSc  
dr. M. Struiksma  
T.A. Gimbrère  
C.C. Tanis  
P. Tio  
dr. M.A.C.G. van der Velden  
dr. M.D. Veldhuizen  
Barbara Vermaas  
Prof. dr. S.J. de Vlas  
M. van Vugt MSc  
Prof. dr. E.J Wagenmakers  
Dr ir Henny van de Water  
prof. dr. J.D.A.M. van Wees  
Prof. dr. Jelte M. Wicherts  
Prof. dr. J. Wicherts  
dr. E. L. Willighagen  
Prof.dr. R.A. Zwaan  
Prof. dr. A.P. Zwart  

Live spreadsheet met nieuwe handtekeningen:

{{< hp5 "https://docs.google.com/spreadsheets/d/e/2PACX-1vQadOXX97oSYGUon8ayfOEaPLm0rc32uPV_q7M6KXFRkXZSSde4Jt1ZjKn4lcDGpYWpRBpNmNiM920N/pubhtml?gid=1247334389&single=true" >}}